Dette er et gjesteinnlegg av Morten Hake. Les mer på hans blogg mortenhake.com.

De fleste av oss har nok hatt perioder i våre liv der vi går rundt og føler oss som pingler. Noen av oss går kanskje og føler oss sånn hver eneste dag. Det er ting vi ønsker å gjøre, ting vi ønsker å si til andre. Kanskje har vi lyst til å konfrontere en autoritetsperson pga måten de behandler oss på.

Kanskje vil vi snakke med en venn og lufte ting som skaper gnisninger. Kanskje vil vi ta kontakt med en person av det motsatte kjønn, men vi finner…bare…ikke…motet. Motet til å ta handling. Til å gjøre som vi vil. Og det spiser oss opp. Innenfra og ut tærer sinnet og frustrasjonen mot oss selv på selvfølelsen vår, og det store stygge monsteret som får oss til å tvile på oss selv blir større og større.

Vi ønsker alle å være den personen som er uhemmet, den som er modige, som går frem i verden uten unnskyldning og tilsynelatende uten frykt. Vi former en slags myte og legende rundt slike personer, vi opphøyer dem til en status som ikke stemmer med virkeligheten. Vi tror at noen bare er fryktløse. FEIL!

Av alle de eksepsjonelle menneskene jeg har møtt og sett og virkelig satt meg inn i livet til, så handler det aldri om fryktløshet, men om noe annet. Det handler om én ting. Én ting de alle har til felles, som skiller dem fra andre mennesker: evnen til å gjøre det uansett.

For mange bryter dette med våre tanker og illusjoner om fryktløshet. Modige personer er jo personer som trosser alle farer uten frykt for noe. Hvordan kan du være modig når du er redd? Det er akkurat det som er mot. Mot er evnen til å bryte igjennom frykt, uansett hvor stor den er. Føle på frykten, og gjøre det likevel. Dersom du gjør noe og ikke er redd for det, så er du jo per definisjon i komfortsonen din…

Så hvorfor holder så mange på denne trossetningen, på denne begrensende definisjonen av mot?

Fordi den er så jævla komfortabel.

Den gjør det så lett å unnskylde seg fra å ta de store sjansene i livet som faktisk kan risikere å gi oss stor avkastning. Det er lett å holde seg i skyggen når det handler om at noen bare «har det». Det er greit å si at du må være fryktløs før du kan gjøre det du er redd for, men det fører ingen steder. Det er som å si at du må være tolk før du kan utdanne deg til det, som at omeletten kom før både høna og egget.

Alle som er «fryktløse» er egentlig bare komfortable med det de gjør, av den enkle grunn at de har gjort det så mye at frykten har gått vekk. Når du beviser til deg selv at du kan gjøre en ting gjentatte ganger uten at noe farlig skjer, så vil frykten minske. Første gang du hoppa fra femmeteren var du sikkert dritredd, men etter å ha gjort det forsto  du at det ikke tar livet av deg. Du kjenner kanskje fortsatt suget i magen, men du gjør det likevel. For mange «fryktløse» går frykten aldri bort, men de klarer å presse seg til å fortsette med det. Motet kommer etter handling, ikke omvendt. Det er belønningen for at du presset gjennom frykten din.