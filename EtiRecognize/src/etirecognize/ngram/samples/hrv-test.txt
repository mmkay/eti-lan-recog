I Britanci ratificiraju hrvatski ugovor

Josip Leko

Varšava

Britanski parlament trebao bi ratificirati hrvatski ugovor o pristupanju Europskoj uniji u prvom tromjesječju 2013., izjavio je za Hinu potpredsjednik Hrvatskog sabora Josip Leko, koji se na marginama varšavske konferencije predsjednika parlamenata zemalja članica EU-a i zemalja kandidatkinja sastao s članovima britanskog izaslanstva.

Leko je razgovarao s potpredsjednicima obaju domova britanskog parlamenta, Donjeg doma Nigelom Evansom i Doma lordova Johnom Roperom, koje je pozvao u posjet Hrvatskoj. Dobili smo poziv za uzvratni posjet britanskom parlamentu sljedeće godine, prije ratifikacije hrvatskog pristupnog ugovora, pa se može zaključiti da će ratifikacija uslijediti u prvom tromjesječju 2013., rekao je Leko. Dodao je kako misli da s britanskom ratifikacijom ne bi trebalo biti nikakvih problema.

Hrvatsko se parlamentarno izaslanstvo u Varšavi sastalo i s predsjednicom latvijskog parlamenta Solvitom Aboltinom koja je dobro informirana o hrvatskom napretku u poglavlju 23 (Pravosuđe i temeljna prava), te smatra da će u latvijskom parlamentu ratifikacija hrvatskog pristupnog ugovora proći bez ikakvih ograda.

Predsjednik irskog parlamenta Sean Barret na neformalnom sastanku s hrvatskim izaslanstvom istaknuo je kako je početno iskustvo Irske pri ulasku u EU bilo vrlo dobro, ali se sada intenzivno traže rješenja za izlazak iz teške ekonomske situacije, poglavito kroz kontrolu banaka i sniženje kamatnih stopa, što bi trebalo omogućiti oporavak irskog gospodarstva.


U zaključcima Varšavske konferencije predsjednici parlamenata preporučili su parlamentima zemalja članica da dovrše ratifikacijski proces što je prije moguće kako bi Republika Hrvatska pristupila Europskoj uniji kada je i planirano, u srpnju 2013.

Predsjednici parlamenata zemalja članica i zemalja kandidatkinja upozorili su na kraju dvodnevne konferencije, da kriza u Europskoj uniji nije samo gospodarska, nego ima i dimenziju koja može ugroziti socijalnu koheziju Europske unije.

