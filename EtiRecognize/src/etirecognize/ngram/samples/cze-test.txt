Fotoateliér Seidel opět zve první dámy s rodinami           

Museum Fotoateliér Seidel: Ilustrační foto "První dáma = máma" Před květnovým svátkem matek připravilo Museum Fotoateliér Seidel (MFS) další ročník oblíbeného rodinného fotografování pod názvem První dáma=máma. Uskuteční se už tento víkend - v sobotu 21. a v neděli 22. dubna. Organizátoři na tuto akci tradičně zvou maminky s dětmi, tatínky i dalšími blízkými. Před historickým pozadím mohou zapózovat třeba i v retro oblečení s dobovými hračkami a dalšími doplňky, které si vypůjčí v ateliéru, popřípadě přinesou s sebou.

„Snímky vystavíme na našich webových stránkách a vyhlásíme soutěž o nejstylovější snímek v dobovém kostýmu. Vítěz získá zvětšenou fotografii ve stylovém rámu," uvedl vedoucí MFS Petr Hudičák. Termín akce První dáma=máma je vybraný tak, aby vyfotografované rodiny dostaly z MFS mailem hotové fotografie nejpozději k svátku matek.

Loňský první ročník této akce měl obrovský ohlas a přilákal více než 300 lidí. Protože fotografování u Seidelů bývá výjimečnou událostí, je třeba se předem objednat. Po oba víkendové dny se bude fotit od 9 hodin do 16:30. Formulář najdou lidé na www.seidel.cz, kde jsou i další podrobnosti. Bez prohlídky stojí focení 70 korun a s běžným vstupným 50 korun. Rodinám nabízí MFS zvýhodněnou vstupenku: dva dospělí a až čtyři děti si užijí prohlídku muzea s výkladem a snímkem na památku celkem jen za 200 korun.

Více než sto let starý Fotoateliér Seidel je světovým unikátem s obrovským množstvím dochovaných snímků. Na mnohých jsou obyvatelé Českého Krumlova i širokého okolí, kteří si od Josefa a Františka Seidelových nechávali zaznamenat významné momenty svého života. Patřilo k nim zejména narození dětí - a jak plynul čas a děti rostly, rodiny se pravidelně k fotografům vracely. Právě na tuto tradici Museum Fotoateliér Seidel navazuje.